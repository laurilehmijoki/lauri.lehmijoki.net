---
layout: article-fi
title: Lukuvuosi 2013
---

Luin vuonna 2013 monia kiinnostavia kirjoja. Alla lista parhaista.

### Marc Levinson: The Box

*The Box* on kontin taloushistoriaa. Levinson dokumentoi tämän alumiinilaatikon
kehitysvaiheita 1950-luvulta tälle vuosituhannelle. Tarina on kaikkea muuta kuin
tylsä: kontti mullisti logistiikan, teki tarpeettomaksi miljoonien ihmisten
työn ja vähensi etäisyyden merkitystä poikkeuksellisen voimakkaasti.

*The Box* on myös kertomus järjestelmäajattelun voimasta: konttilogistiikan isä
Malcom McLean muutti maailmaa, koska hän suhtautui laivarahtitoimintaan vain
yhtenä osasena kokonaisuutta, jossa tavara siirtyy tuottajalta kuluttajalle.
Tämän suurempaa kokonaisuutta korostavan idean avulla hän pystyi voittamaan
varhaiset kilpailijansa, jotka kokivat vain kuljettavansa tavaroita satamasta
toiseen.

### Antony Beevor: The Second World War

Populaarin sotahistorian taituri kuvaa toista maailmansotaa sotatapahtumien ja
johtajien kautta, mutta sisällyttää sujuvaan tarinaan myös rivisotilaiden
kokemuksia.

Beevorin ansio on siinä, että hän tekee sotahistoriasta kiinnostavaa
ja helposti luettavaa. Sotahistorian olemassaolon tärkein tehtävä on muistuttaa
niistä ilmiöistä, jotka johtivat sotaan. Beevor onnistuu tässä tehtävässä, koska
hänen tekstinsä lähenee Dan Brownin kirjojen koukuttavuutta.

### Kari Hotakainen: Luonnon laki

Hotakainen kirjoittaa vakavan onnettomuuden kokemuksesta, sairaanhoitajan
väsymyksestä ja hyvinvointivaltion ruohonjuuritasosta.

Hotakaisen lauseet hoitajan väsymyksestä saivat minut kokemaan loppuun asti
ajetun ihmisen tunteita. Lainaten Milan Kundera ajatusta Cervantesin hyljeksitty
perintö -esseessä: romaanin olemassaolon syy on elämismaailmamme jatkuvassa
valaisemisessa.

### Peter Englund: Tystnadens historia och andra essäer

Englundin essee hiljaisuuden historiasta on havahduttava kuvaus teknisesti
edistyneen ihmiskunnan luomasta jäljestä. Tekniikan voittokulku on pidentänyt
elinikäämme ja tuonut liikkumiseemme ja viestinvaihtoomme nopeutta, mutta sillä
on ollut kenenkään tarkoittamattomia sivuvaikutuksia. Hiljaisuus on näistä yksi:
kaupunkilaisina emme enää voi kokea äänen poissaoloa.

Kirja sisältää myös esseen Ray Krocista, joka rakensi MacDonaldsista
maailmanlaajuisen ruokaketjun.

### Kuusela ja Ylönen: Konsulttidemokratia

Konsulttidemokratia-kirja perustuu haastatteluihin, joiden pohjalta kirjoittajat
kuvaavat julkisen vallan siirtymistä virkavastuussa olevilta virkamiehiltä
yksityisten yritysten työntekijöille.

Konsulttidemokratia kertoo myös tehokkuuden ja edustuksellisuuden vaikeasta
yhteiselosta. Yksityinen sektori tuottaa kustannustehokkaita ratkaisuja maailman
ongelmiin, mutta niiden soveltaminen julkishallintoon on usein ongelmallista.

### Moises Naim: End of Power

*End of Power* pyrkii selittämään, miksi poliitikkojen kyky saada aikaan asioita
on heikentynyt; miksi alansa johtavat yritykset pysyvät kärkisijoilla entistä
lyhyempiä aikoja; miksi uskonnolliset liikkeet menettävät jäseniään; miksi
kehittyneet armeijat eivät enää pysty voittamaan heikosti varustettuja sissejä.

*End of Power* on analyysi vallasta. Raa'alla voimalla ja traditioon perustuvalla
auktoriteetilla hallitsemisesta on tullut viimeisten vuosikymmenten aikana
huomattavasti vaikeampaa, mutta vallan järjestelmät eivät ole vielä sopeutuneet
uuteen aikaan. Mitkä asiat määrittävät tätä uutta aikaa? Moises Naim vastaa,
että ihmiset vaativat enemmän ja parempaa. Lisäksi heidän kykynsä liikkua ja saada
tietoa laajoilta alueilta on ennennäkemättömän hyvä. Lopuksi, heidän asenteensa
valtaa ja auktoriteetteja kohtaan on muuttunut paljon kriittisemmäksi.

### Rampuri: Autobiography of a Sadhu

Rampuri, syntymänimeltään William Gans, kertoo omasta tiestään intialaiseksi
askeetikoksi. Rampurin tarina on kiehtova kuvaus Intian uskonnollisuudesta, sen
omituisuuksista. Rampurin kirja kertoo myös miten vierailla kulttuureilla voi
olla yllättävää sanottavaa meille.

### Georg Feuerstein: The Deeper Dimensions of Yoga: Theory and Practice

Tänä vuonna kuollut Georg Feuerstein teki merkittävää käännös- ja tulkintatyötä.
Feuerstein oli laaja-alaisesti oppinut indologi, joka tunsi myös länsimaisia
uskonnollisia perinteitä. Hänen *Bhagavad Gita* -käännöksensä on erinomainen.

*The Deeper Dimensions of Yoga* on esseekokoelma, jossa Feuerstein käsittelee
joogaa muinaisten tekstien valossa ja tulkitsee niitä. Tässä muutaman esseen
otsikot: *What is Yoga?*; *Yoga: What For?*; *Is Yoga a Religion?*; *Yoga as Art and
Science*.

### The Architecture of Open Source Applications I & II

Tämän julkaisusarjan tekijät ansaitsevat suuren kiitoksen: he ovat pyytäneet
avoimen lähdekoodin ohjelmistojen tekijöitä kirjoittamaan artikkelin omasta
projektistaan.

Mukana on todellisia helmiä: Glasgow Haskell Compilerin suunnittelijat kertovat
nyt 20 vuotta vanhan kääntäjän vaiheista. Riak-tietokannan kehittäjät kertovat
hajautettun järjestelmän toteuttamisesta. Selenium WebDriverin koodaaja
puolestaan kertoo testausohjelmistosta, jonka merkittävänä saavutuksena on kyky
tukea lukuisia käyttöjärjestelmiä ja selainversioita.

Tämän erinomaisen sarjan kotisivut ovat
[täällä.](http://www.aosabook.org/en/index.html)
